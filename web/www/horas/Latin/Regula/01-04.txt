01-04# Ex Prólogo Sancti Patri Nostri Benedícti in Régulam suam.
_
Succínctis ergo fide vel observántia bonórum áctuum lumbis nostris, per ducátum Evangélii pergámus itínera ejus, ut mereámur eum <i>qui nos vocávit in regnum suum vidére</i>. In cujus regni tabernáculo si vólumus habitáre, nisi illuc bonis áctibus cúrritur, mínime pervenítur. 
Sed interrogémus cum Prophéta Dóminum dicéntes ei: <i>Dómine, quis habitábit in tabernáculo tuo, aut quis requiéscet in monte sancto tuo?</i> Post hanc interrogatiónem, fratres, audiámus Dóminum respondéntem et ostendéntem nobis viam ipsíus tabernáculi, dicens: <i>Qui ingréditur sine mácula et operátur justítiam; qui lóquitur veritátem in corde suo, qui non egit dolum in lingua sua; qui non fecit próximo suo malum, qui obpróbrium non accépit advérsus próximum suum</i>; qui <i>malígnum</i> diábulum áliqua suadéntem sibi cum ipsa suasióne sua a conspéctibus cordis sui réspuens <i>dedúxit ad níhilum</i>, et párvulos cogitátos ejus ténuit et adlísit ad Christum; qui <i>timéntes Dóminum</i> de bona observántia sua non se reddunt elátos, sed ipsa in se bona non a se posse, sed a Dómino fíeri existimántes, operántem in se Dóminum magníficant, illud cum Prophéta dicéntes: <i>Non nobis, Dómine, non nobis, sed nómini tuo da glóriam;</i> sicut nec Paulus Apóstolus de prædicatióne sua sibi áliquid inputávit dicens: <i>Glória Dei sum id quod sum; </i>et íterum ipse dicit: <i>Qui gloriátur, in Dómino gloriétur. </i>
